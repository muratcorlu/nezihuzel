---
title: "Siyaset Erdem istiyor"
date: "2006-11-07"
categories: 
  - Baş Yazı
---

![platon.jpg](../uploads/2006/11/platon.jpg)Büyük **devlet adamı** olduğu ölümünden sonra anlaşılan **Bülent Ecevit'in** kaybı ülkede bir **gerçeği** ortaya çıkardı. Türk siyasetinin **erdemli isimlere** ihtiyacı var...

Siyasetimizin, yaşamımızın, **kamu düzenimizin** acilen **"erdemli insanlara"** ihtiyacı olduğu rahmetlinin **ufûlünden** beri anlaşıldı. Bu gerçek eski değerli **başbakan**   müteveffa **Ecevit,** henüz kabre girmeden **gün ışığı** gibi parlamaya başladı.

Aslında **"erdem ve yetenekle"** siyasi **arenada** görünmesi gereken **kişilerin** yerine bu alanda rastgele **sivrilmiş** tiplerin, peri bacaları gibi, etraf fazla **çökünce** ortaya çıkmaları, doğal gibi geliyor bana... **Meydanda** görünenler, **iyi** olduklarına değil, çevreleri onlardan da daha **kötü** olduğuna sivrilmişler. Yâni **iyilerin** içinden değil, **kötülerin** içinden ayıklanarak gelmişler. **Kötülerin** en iyisi **görüntüsü** taşıyorlar. **Ülke,** iyilerin içinden **kötüleri** saf dışı ederek **siyasal erke** ulaşacak yerde, **kötülerin** içinden zorlukla **iyileri** bularak **politik güç** kazanmaya çalışıyor.

Bu **sosyo-politik** olayın, on yıllardır gelişmeyen, kasten **geliştirilmeyen**, aralıksız değiştirilen, durmaksızın **örselenen** bir seçim sisteminin varlığından **geldiğine** inanıyorum. Bu halkın seçme, seçilme ve **temsil gücü** elbette vardır, ama **galiba** birileri izin vermiyorlar. **Seçme ve seçilme** sisteminin başladığı **geçen yüzyıldan** bu yana, bu harikulade sistemin içine **çöreklenmiş** sinsi ve hain bir güç, halkı istediği gibi **seçim yapmaya** bırakmıyor.  

Bu ülke yakın zamanda, verdiği **borcu** geri alırken ikiye katlamak üzere ulusal parada **"devalüasyon**" şartını koyan "**Uluslararası para fonu (İMF)** "anlaşmasını halktan gizleyen bir **başbakan** gördü. Bu ülke  şimdi **200 bine yakın insanın** parasını kendine göre yasal yollardan **çalarak kaçan** bir iş adamını şikayet edenlere "**belge getirin de dâvânıza bakalım"** diyen bir **başbakan** daha görüyor. Bu sözü eski zamanda **Hazreti Süleyman**, rüzgardan şikayet eden **sivrisineğe** söylemişti. **Süleyman:** "Rüzgarı getir de **dâvânıza bakalım"** deyince sivrisinek, derinden bir ah çekerek **"Rüzgarı buraya getirebilseydim, dâvâ kalır mıydı ?** " demişti.

Dikkat ediyormusunuz ? yakın **zamanlarda** siyasal iktidarlar kurulurken, **heyet-i vekilenin** arasında hep bir adet **"erdemli"** insan bulunuyor. Hükümeti oluşturan **siyasal taife** aramızda bir de **"namuslu insan"** bulunsun diyerek gizlice bir **aday** seçiyor ve geri kalanın **şöhretini**    saklamak üzere onu özel **bir deftere** yazıyor. Pek de **benzemese** dahi bu tedbir **"ittihatçı"** tarzı bir **önlem** yerine geçiyor. Onlar kendilerini iyi biliyorlar.

**Turgut Özal** döneminin **"erdemlisi**" bir kazada can veren rahmetli **Adnan Kahveci** idi. Bu zamanın **erdemlisi** ise Devlet Bakanı **Abdüllatif Şener'**dir. Gelecek yılların "**vatan kurtaracak erdemlileri"** henüz ana karnında veya beşikte olmalıdır.  

Erdem yâni **"fazilet**" bir ülkenin temelidir. Bu bir **uygarlık** ve üstün **yaşamın** tek   kuralıdır. Eski insanlar **"erdem"** eksikliğine "**kaht-ı rical"** demişler. **"Büyük adam"** eksikliği demektir ve ilave etmişler **"kaht-ı rical**'in **bir ülkeye verdiği zararı düşman ordusu veremez..."**  

İnsanlar çok  uzun zamandan beri **"erdem"** arıyorlar. Eski **Yunanlıların** en akıllı adamı **Platon,** bir ülkeyi **"erdemli**" adamların yönetmesi **gerektiğini** söylemiş, hayal ettiği ülkeye **"Cité Model: örnek şehir"** adını koymuştu. Bu sözcüğü **Doğu'**ya getiren **"Muallim-i Sânî: İkinci Hoca"** lâkaplı büyük **Fârâbî** ise **"el Medinet ül fâzıla"** dedi. Yâni **"Erdemli insanlar şehri..."**

**Rabbim** nasip etsin, **Yoksa yandık gitti**... Dünyamız **şeytan** elinde kalacak.
