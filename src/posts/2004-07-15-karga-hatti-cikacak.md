---
title: "Karga Hattı Çıkacak"
date: "2004-07-15"
categories: 
  - "kargadan-haberler"
---

Hoca bana dedi ki – Telefonda yeni hatlar çıkmış, konuşkan hat, yazlık hat...kışlık hat... neden senin de bir hattın olmasın ? gak gak gak... Karga Hattı... Çığırtkan hat, çaçaron hat...geveze hat... Hocanın yüzüne dik dik baktım, acaba alay mı ediyor ? Aslında fena da olmaz... ben de bir “karga” hattı edinsem de zamana uysam dedim. Biliyorsunuz biz kargalar için bilgide sınır yoktur... Gak Gak. Biz herkesin sırrını bilir gereğinde söyler gereğinde saklarız. Gaaak... Hırrr... Bizim için sır diye bir şey yoktur. Biz sırdan nefret ederiz... Bir şey eğer sır ise içinde mutlaka bir bit yeniği vardır...Sır'da suç olur. Sır saklanırsa suç da saklanır Gak...Gak tıkır... Nice nice suçlar barınır taş gibi sırların içinde... Sır suç'un kara para aklayıcısıdır. Suç sırda doğar,büğür yeşerir... Bataklık faresi gibi... Suç'u sır doğurur... Kucağında besler, büyütür. Ne suçları örtüp basar, saklar yok eder o nice nice çelik bedenli sırlar... o yüzden sır olmasın isteriz... Sır küpleri kırılsın, suçlar açığa çıksın isteriz... Yaaa...Gak.Guk. Tak...Tak...Ancak bir kuşkumuz var... Kişisel sırlar ve suçlar yine de saklanmalı... onlara kimse dokunmamalı, o kişinin özgürlüğüdür, fakat toplumsal sır açığa çıkarılmalı... Gak Guk...Bir sır eğer topluma zarar verecekse onu ifşa etmeli... İnsanlar sır saklar ama toplumlar saklamamalı... Gak...Gak...Zaten artık sır saklamak da zorlaştı... Alıyorsunuz eve bir bilgisayar, basıyorsunuz “google” ye söylüyor size karınızın o gün nerelerde dolaştığını... Basıyorsunuz bir başka düğmeye, söylüyor size cebinizde kaç para var...Tıklıyorsunuz bir yeri,öğreniyorsunuz bir başka yeri... ulaşıyorsunuz her türlü tehlikeli bilgiye... varıyorsunuz erişilmez bir vadiye. Bir daha, bir daha... Şaşıp kalıyorsunuz... tıklıya tıklıya tık nefes oluyorsunuz... Gak, Gak, Gaaaak. Google bizim rakibimiz. Google varken bize iş düşmüyor... Yakında ocağımıza incir dikecek. Kendimizi savunmalıyız... Gak... Gak... Gak. Savunmaya geçmeliyiz. En iyi savunma saldırıdır. Birilerini korkutup geriletmeliyiz. Bizim de bir hattımız olsun. Gak. Hatımızın adı “karga” olsun. Bizi arayan en son “karga” haberlerini öğrensin.Bize en yüksek parayı ödesinler... değil mi “kargazede” dostlar... Gak. Hırrr... Fırrr...
