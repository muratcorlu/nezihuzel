---
title: "Hoca Motorsiklet Aldı"
date: "2003-08-31"
categories: 
  - Kargadan Haberler
---

Çok güldüm... Öbür kargalar da güldüler... tüm karga kolonisini bir gülme aldı... Kargalar dakikalarca güldüler... Hoca motosiklet aldı... Geçen hafta Adapazarı'nın girişinde, Dörtyol' da motor satan bir kaç dükkanda satıcılarla birkaç gün müzakere etti...Gak. Gak.Gak. sonunda paraları cebine koyup gitti, adama motoru alacağını söyledi... Aslında çok tereddüt etti... Uzun süre dayandı. Son dakikalarda dahi kararı kesin değildi. Nihayet incelemeden bıktı. Gitti motoru aldı. En az kötüyle işi bitirdi. Gak.Gak. Aslına bakarsanız ben de tereddütteydim Adam bana sorsaydı herhalde ne diyeceğimi bilemezdim. İyi ki sormadı... Güldüğümü de görmedi... Ne al...ne de alma, diyecek gücüm yoktu... Kendisinin de yoktu... İnsanların içinde en akılılar dahi artık karar güçlerini yitirdiler... Biz de öyle... Devlet başkanları bile biz kargalardan aşağı düştüler. Yaşanan çağda kimse ne yapacağını bilmiyor. Sadece kendilerini hâlâ akıllı sananlar karar verebildiklerini zannediyorlar... Neyse gak...gak...gak. Hoca motor aldı... Hint malı bir acaip yürüyen iskemle... cicili bicili, boyalı parıltılı... Satıcılar bir sürü şey söylediler. Hoca hiç birini dinlemedi... Önce motoru uzun uzun seyretti... Kapağını açıp içine baktı. Sonra üzerine bindi... Gider gibi yaptı... Gak Gak Gak. Hoca yürüyen şeylerden acaip ürküyor, eskilerde bir gün ilk arabası renauld 12 ts'yi kullanıyordu. Ben da sol pencereye konmuştum, devrile sarsıla gidiyorduk... Reis dedi, çok seyrek de olsa bana seslendiğinde hep reis der... Gak Gak Gak... – ben mi gidiyorum, yol mu altımdan arkaya kayıyor...? Güldüm. Ama bu laf yıllarca aklımdan çıkmadı... Bu ülkenin şöförleri acaba hangisine inanıyor ? Hoca motor almakla gerçekten bir devrim yaptı... Hiçbir yere tek gitmeyen, hep kalabalık gruplarla gezinen bu tuhaf adam acaba neden bireysel ve alabildiğine bencil bir nakil aracına heves etti ? Acaba karakteri mi değişiyor... Yolculuğa mı çıkıyor...? Yıllar önce hüseyniden bestelediği “ahiret yolu gibi gurbete tenha gittim” ilahisine mi takılıyor. Soğuk soğuk terliyorum. Gak Gak Gak. Ölümle hayat arasına pek az fark gözeten bu adam, geçen hafta mehtabı Sapanca' nın güneyindeki yamaçlarda, Şükriye Vadisindeki mezarlıktan seyretti. Gak Gak...Takırrrrr... Ben bilmem... Kimse de bilmez. Allah bilir. Bir de o biliyor... Söyler mi ? asla... Gülüp geçmeli... Gak. Tıssss.
