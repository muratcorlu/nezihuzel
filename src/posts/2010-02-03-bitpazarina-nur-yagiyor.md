---
title: "Bitpazarı'na nur yağıyor"
date: "2010-02-03"
categories: 
  - "destur"
---

![](/uploads/image/DSCF3112.JPG)

Bit pazarları ile ilgili bir soru:

_Efendim , gönlünüze sağlık , bir sorum olacak : acaba İstanbul ‘ da hâlâ bu pazarlardan kuruluyor mu ? , kuruluyorsa acaba nerelere kuruluyor ? Aydınlatabilir misiniz fakiri ?_

Cevap:  
Eski İstanbul’da iki büyük bit pazarından biri Kuledibi’ nde diğeri Tophane'deydi. İkisi de şimdi yerinde yok. Onlara karşılık Aksaray Horhor’da ve Mecidiyeköy’de mobilya ağırlıklı bit pazarları var. Üsküdar’da, çarşı içinde şimdi belediye binası olan yerde ve Çavuşdere’de iki önemli bit pazarı vardı. Çarşı’daki pazar bir apartmana sığındı, Çavuşdere yok oldu.  
  
Yurt dışında en büyük bit pazarı Pariste’dir, ondan hemen sonra Amsterdam, Londra ve Viyana pazarları gelir. Dünyanın bellibaşlı her şehrinde bit pazarı vardır. Türkiye belediyeleri bit pazarlarının değerini anlamamış, onları gerçekten “bit” satılan yerler olarak algılamıştır. Oysa ki Bitpazarları hızla değişen yaşam biçimleri ve reklamcıların şaşkına çevirdiği tüketiciler tarafından  bir "satın alma krizi" sırasında, yanlışlıkla alınmış fakat kullanılmadan atılmış, sürprizlerle dolu, pek çok değerli eşyayı gözler önüne serer.   
  
San’at ve kültür meraklıları gittikçe daha fazla oranda bitpazarlarında buluşuyorlar.. Ben son çıktığım TV programında İzmit bit pazarından aldığım ve üzerime pek yakışan bir ceketle görünmüştüm. Ekranda yazmak üzere firma adı sordular: Yazın dedim “İzmit Bit Pazarı” yazdılar. Son zamanda her ayın ilk pazarı açılan Ankara bit pazarı meşhur oldu. Ben mayıs ayının ilk pazarında ordayım. Buyurun bekleriz.
