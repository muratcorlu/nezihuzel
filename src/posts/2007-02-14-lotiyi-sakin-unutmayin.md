---
title: "Loti'yi sakın unutmayın"
date: "2007-02-14"
categories: 
  - Günün Çilesi
---

**[![Pierre Loti](/uploads/2007/08/loti.bmp)](/uploads/2007/08/loti.bmp "Pierre Loti")**

 **Pierre Loti,** Resim:**Henri Rousseau** (Laval 1844-Paris 1910)

**Birinci Dünya savaşına** yaklaşan günlerde ve hatta savaş içinde **Osmanlı Türkiyesi'nin** en heyecanlı savunucusuydu **Pierre Loti**... O sırada Batı, **Almanya**'nın savaş ortağı **Türkiye**'yi, karşısına dikilen **düşmanlarının** en koyusu sayıyordu. O günlerde **bir Batılı** olarak **Türkiye**'yi savunmak **Batı** dünyası için **hiyanetlerin** en katısıydı. Ancak **Pierre Loti** Türk halkını öylesine **sevmişti ki**, savaşın kahredici atmosferi içinde **her türlü** tehlikeyi göze alarak yanında yer aldığı **Osmanlı-Türk** dünyasını inanılmaz bir gayretle **savunuyordu**. Bu alanda tek **Batılı** sanırım **Pierre Loti** olmalıdır.

**Pierre Loti** bir gün şişhane tepelerinden **İstanbul** tarafına bakmış ve büyük camilerin minarelerini işaret ederek "**Köhne Bizans'ın üzerine mert Asyalı'ların diktikleri zafer mızrakları..."** demişti. **Asya**'dan yola çıkarak **Batı**'ya yürüyen **Türk**'ün yüzyıllar süren şanlı **zaferini** bundan daha iyi anlatacak bir **insan** bulunabilir mi ? Ayrıca bu insanın bir **yabancı** olduğuna inanılabilir mi ?

**Pierre Loti'nin** Türkiye'ye ve   **Türk halkına** karşı inanılmaz bir **sevgisi** vardı. O Türkü **Türkten** daha iyi tanımıştı. Bu halkın **yüce** duygularını, **asaletini**, insanlık tablosundaki **müstesna** yerini en derin **çizgileriyle** bulup çıkaran adamdır **Loti**. Yazarlık **sezgisini** bu uğurda sonuna kadar harcamıştı, **ülkemize** yaptığı çeşitli **gezilerin** her defasında bu yönde duygu ve   düşüncelerini daha da **ileri boyutlara** götürmüştü.

**Türkiye**'nin **Batı** karşısında sür'atle **gerilediğini** görüyordu. Üzülüyordu. **Batı**'nın maddi manevi **çeşitli silahlar** kullanarak **İslam Halifesi'**nin   vatanını   **dize** getirmeye çalıştığını herkesten daha iyi hissediyordu. **İstanbul**'un her gün değişen **çehresini** farkediyordu. **Beyoğlu**'nun levanten şımarıklığı **Loti**'yi rahatsız ediyordu. Bu alanın, **ülkenin** dinamik iç yapısına **ters düştüğünü** anlıyordu. **Loti** İstanbul'a son geldiğinde kaleme aldığı kitabında **Galata rıhtımına** yanaşan yük gemilerinden boşalan **Avrupa**'nın eski elbise yığınları karşısında **hayrete** düştüğünü yazmıştı. **Avrupalı** kumaş ve **hazır giyim** tüccarları orada modası geçmiş **giysileri** getirip buraya yığmışlar ve **pazarlamaya** koyulmuşlardı. Asırlarca **renkli giysileri** ile çiçek gibi yaşamış **İstanbullular** bu elbiseleri giymişler, **ortodoks**   papazları gibi **karalara** bürünmüşlerdi. Günlük **kıyafetimizi** ilgilendiren **faciayı** dahi **Pierre Loti'den** öğreniyorduk.

**Loti** Boğazın en eski yalısı olan **Anadoluhisarı**'ndaki **Amucazade Hüseyin Paşa** yalısının harap halini görmüş ve bu kabul edilemez **tarih ihmali** karşısında **dertlere** düşmüştü. "Bu sahillerde eskiden **bebek yapımı ince zarif sandallar** dolaşırdı, şimdi korkunç **yandan çarklı** vapurlar işliyor, dalgaları **binayı** yıkacak..." dedi. Aradan **90 yıl** daha geçti, şimdi oradan **yüz binlerce tonluk** tankerler geçiyor. **Yalı** hâlâ yıkılmadı.

Ülkesinde "**Islanda balıkçıları**" romanı ile meşhur olan **Pierre Loti'**nin **Doğu**'lu sevgilisi "**Aziyade**"nin gerçekten yaşayıp yaşamadığı kuşkuludur. O **genç kız** belki de romancının hayalhanesinden doğmuştu. Ancak **Pierre Loti** kadar meşhur oldu.

Türk dostu **Pierre Loti'nin** ismi ülkemizde **son zamana kadar** korunmuştu. Eserleri **Türkçe**'ye çevrilmiş, **Beyazıt**'ta Divan yolunda  yaşadığı eve bir **plaket** çakılmış, **Haliç**'in sonunda **Eyyüb Sultan'da** sık sık gidip oturduğu kahveye **Pierre Loti** kahvesi adı verilmişti. **Eyyüp Sultan Belediyesi** şimdi bu ismi değiştirerek onun yerine "**Eyyüb Sultan Kahvesi**" adını koymayı tasarlıyor. Olabilir, **Türkiye**'yi, Türk insanını, **İstanbul**'u, İstanbul kültürünü **Pierre Loti'yi** tanımayanlar böyle bir girişimde bulunabilirler. Ancak "**Türk kanı zehirlidir**" diyen bir insan için dünyayı başımıza yıkanlar, korkunç bir savaşta **canı pahasına** bizi korumuş bir **Türk dostunun** hatırası önünde acaba nasıl bir tavır takınacaklar ? **merak** ediyorum.
