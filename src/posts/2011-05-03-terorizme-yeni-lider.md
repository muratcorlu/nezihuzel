---
title: "Terörizme yeni lider"
date: "2011-05-03"
categories: 
  - "bas-yazi"
---

[![zev.jpg](/uploads/2011/05/zev.jpg)](/uploads/2011/05/zev.jpg "zev.jpg")

Hiçbir inançsızın ayak basmaması gerektiğine inanılan kutsal Suudi Arabistan topraklarına Amerika 5000 asker koyduğu için ayaklanan Bin Ladin öldürüldü. “El Kaide” adı ile terörist-Anarşist” bir grub kurduğu ve Birleşik Amerika’ya karşı savaş açtığı için Bin Ladin Washington tarafından öldürüldü.

Batı’nın dünyaya saldığı şeytani yaşam tarzına karşı çıkarak insanlığın kötü gidişatına önayak olduğuna inandığı ABD’ye karşı silaha sarıldığı için Bin Ladin öldürüldü. Bin ladin daha önce Sovyetler Birliğine da karşı çıkmış ama o zaman davranışı, ABD’ye yaradığı için Washington’dan destek almıştı. Ruslar Bin Ladin’i öldüremediler, Amerikalılar öldürdü..

Şimdi Bin Ladin yok.. Amerika’nın Suudi topraklarında kazıklı voyvoda gibi saltanat süren Dahran üssü kapatıldı mı ? Hayır ! 5000 Amerikalı geri çekildi mi ? Hayır ! Irak ve Afganistan’da Amerikan ordusunun cinayetlerinin sonu geldi mi ? Hayır ! Amerika dünyanın her yerine gizlice uçak gönderip, gece yarıları düşmanlarını yataklarından  kaldırıp götürme huyundan vaz geçti mi ? Hayır Pentagon dünyanın bütün denizlerine uçak gemisi adı altında karakol kuvveti gönderip yeryüzünü tehdid etme geleneğine son verdi mi ? Hayır ! Batı’nın şeytanî hayat tarzının sonu geldi mi ? Hayır ! ABD yaşam biçimini değiştirdi mi ? Hayır !  Bin Ladin ölünce bütün bunlar ortadan silindi mi ? Hayır.  O halde ne değişti ? Bin Ladin’in ölümü neye yaradı ? O fevkalade savaşçı adamı  vaktiyle var kılan sebepler gün gibi ortada dururken yeni Bin Ladin’lerin yeryüzüne çıkmasına kim ? nasıl engel olabilir ki ?

[![pervez.jpg](/uploads/2011/05/pervez.jpg)](/uploads/2011/05/pervez.jpg "pervez.jpg")Bunu daha olayın ilk saatlerinde Amerikan CİA teşkilatının yeni başkanı söyledi. “Bin Ladin”in ölümü ile “terörizmin” sona ermeyeceğini söyleyen herkes “terörizmin” neden kaynaklandığının tam bilinci içindedir. Pakistan’ın eski lideri darbeci general Pervez Müşerref: “ Biz bunların neden terörist olduklarını bilmeyecek kadar aptal değiliz” demişti. Kıbrıs’ın efsane lideri Rauf Denktaş da görevini bırakmadan az önce “bir Müslüman’ın evini yıkar çocuğunu öldürürseniz o insan terörist olur, onun Müslüman oluşu bir tesadüftür…” demişti. Terörizmin açık sebeplerini bilmeyen veya göz ardı etmeyi sınıfı için uygun gören yeryüzünde tek  kişi, Türk politikacısı Süleyman Demirel’ir : Sayın Demirel “terörizmle fukaralığı karıştırmayın..” demişti. Teröristin ruh hastası, psikopat olduğunu söylüyor, neden öyle olduğunu ise gizlemeyi tercih ediyordu.

Terörizmin tek kaynağı yeruyüzünün kötü yönetilmesidir. Gırtlağına kadar borca batırılmış halkların artık canlarından başka verecek şeylerinin kalmamış olmasıdır. Dünyanın pek çok fakir ülkesinin, zengin ve ekonomisi güçlü ülkeler tarafından soyulup sovana çevrilmesidir. Büyük şirketlerin en ufak insani değerlere yüz vermeden yeryüzü yuvarlağını talan etme girişimleridir. Gelecek nesillerin yaşam hakkını elinden alacak kadar gaddarca, acımasızca soygun ve tahribe devam etmeleridir. Bu olay evrensel bir faciadır. En az “terörizm” kadar yaygın bir faciadır. Öyle bir faciadır ki, ancak “terörizm” denen bir başka facia ile önü alınabilir. Amerika ikiz kulelerini yıkan adamı bulup öldürdü, dünyayı yakan Amerika’nın hesabını bakalım kim görecek ?

[![ladin-eymen-el-zevahiri.jpg](/uploads/2011/05/ladin-eymen-el-zevahiri.jpg)](/uploads/2011/05/ladin-eymen-el-zevahiri.jpg "ladin-eymen-el-zevahiri.jpg")Şimdi herkes terörün yeni liderine gözünü dikecektir. Herkesin bir adayı olacaktır. Bence en kuvvetli aday Eymen Zevahirî’dir. Ladin ile birlikte uzun zamandır adını duyuran Eymen Zevahirî şu sırada postu çavuş Thomson’a deldirmezse dünya yeni bir şova  hazırlanmalıdır.
