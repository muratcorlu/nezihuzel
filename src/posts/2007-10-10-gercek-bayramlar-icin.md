---
title: "Gerçek Bayramlara doğru"
date: "2007-10-10"
categories: 
  - "bas-yazi"
---

 ![](/uploads/image/besmele21rb.jpg)

Bayramınız **kutlu** olsun... **Fas**’tan **Uzak Doğu'**ya kadar iki büyük **Okyanus** arasında, dünyanın **orta kuşağına** selsebil yayılmış **1500 yıllık İslam Dünyası**, yeni bir dini bayram daha kutlayacak... **Rabbim** izin verirse.

**İslam dini** yeryüzünde gelip geçmiş veya halen **etkisine** devam eden pek çok **din** gibi yalnız **ahreti** değil dünyayı da **hedef** aldığı için bu dinin güdücüleri **“pieux: lahutî: Yaradana ait**” bir yaşamın yanında **maddesel** dünyalarına ait değerleri  de en **saygılı** biçimde sürdürüyorlar. **Bayram** her iki ruh halini birbirinden **ayırmaya** yarıyor... yoksa bazılarının **dediği gibi** bir ay sıkıntıda yaşayanların, bir ayın sonunda “ **oh ! kurtulduk...”** diyerek şenlik, **şadımanlık** yapmaları değil...

Neden **sıkıntıda** yaşasınlar ki ? bilerek, isteyerek bir **ibadeti** yerine getiriyorlar. Bunun **gururu** da var, **sevinci** de... İşte **bayram** sevinci o... Ayrıca bayram, **sosyal** değerleri de beraberinde getiriyor... **Aile** bağlarının pekiştirilmesi, ana baba, **akraba, hasta ziyaretleri**, dargınların **barışması**  falan gibi... Yaşadığımız dünyada **en zor yürüyen** ilişkiler **aile** bağları olduğuna göre bayramda ilk akla **onlar** gelmeli diye düşünüyorum... Örneğin yakın **akrabalarınızla** aranızda **miras** meselesinden dolayı bir **dargınlık** var ise, bu dargınlığın **tansiyonunu** biraz olsun hafifletmenin yolu **Bayramı** göz önüne almaktır sanıyorum... Konu belki **çözüme kavuşmayacaktır** ama atılacak küçük bir **adım,** bazen dağları yıkacak kadar **güç** kazanabilir. **Çözümsüzlük** batağında bir **çiçek** açabilir.

                                        
Bizim kuşağımız **bayramı** ve **bayram neş’esini** önceki kuşaklardan **devralmıştı...** Ancak yeterince **sahip çıktığı** söylenemez... **Bayramda kimse** evinde oturmuyor... Bayram “**tatildir”** diyerek kendini **sokaklara** atıyor... **Antalya** otellerinde **rezervasyonlar,** yurt dışında **gezintiler**, günler sayılarak aylar öncesinden hazırlanmış  **planlar**, bayramı bir çeşit **eğlence** şekline sokuyor... Oysa bayram, insanın **evinde oturarak** ziyaret kabul edeceği veya  vakit bulup **ziyarete gideceği** bir zamandır. Bu bir **kutsal** görevdir. Özellikle **hastalar** ve **huzur evine** bırakılmış İhtiyarlar, kimsesiz **çocuklar** dört gözle **bayramları** bekliyorlar... Nöbet **bir gün** size gelebilir.

Bayramın değerini anlamak için **hayattaki son bayramları** beklemek pek de **akıllıca** sayılmaz... İnsan hayatında kaç **bayram var ki ?** Görünenin dışında **kalplerde** de bazen **bayramlar** oluyor... **Huzurla** yaşanan her gün **bayram** sayılır... Acaba **huzurlu günlerimizin** sayısı ne kadar ?  İnsanın bir **beklediğine** kavuşması, uzun zaman **hayal** ettiği bir şeye **sahip** olması, izini kaybettiği bir **dostunu** birden karşısında görmesi de **bayram**... Kişinin **bayramı...**Toplu bayramın yanında **küçük bayram**. Bütün bunlar **kahırlı** bir yaşamı “**dayanılabilir**” şekle sokuyor. Bir çeşit **hayat dopingi.**.. İnsanın **enerji** kaynağı, **itici gücü**. Var olmanın **gerekçesi...**

               **Atlas** Okyanusundan **Pasifik** denizine kadar  **milyarla** insanın yaşadığı **İslam Dünyası,** bir **bayram** daha kutluyor... Ancak bu **bayramda** da yürekler **buruk, gönüller daraldadır**... Dünyanın ikinci büyük **Dini**, yaşadığımız **terör** çağında **Batılı dostlarımız** tarafından **kuşkulu** ilan edilmiştir... Bu **haksız** saldırıya aklı başında **Müslümanlar** cevap veremiyorlar... Zira İslamın bir **sözcüsü** yoktur... **Fas**’tan **Endonezya**’ya kadar hiçbir İ**slam** ülkesi gerçek **demokrasi kurallarıyla** yönetilmediği ve hepsinin başında **iktidar hırsızı**, belâlı idareler ve **Batı üniversitelerinde** yetişmiş **casus** yöneticiler bulunduğu için, **yeryüzü Müslümanları,** dertlerini anlatamıyorlar...

Bir ülkede **halkın** konuşmasına yarar **Demokratik kurumlar** yoksa o ülkede **terör** olur... İfade edilemeyen **fikirler,** söylenemeyen sözler **kılıç** olur **kan** olur**, kaleşnikof** olur **can** alır. İslam Dünyasının acele **Demokrasiye** ihtiyacı var... **Acil ilaç Demokrasidir**... Aksi halde her **bayram sanal** bayramdır... Biz **sanal** olmayan bir **bayramın** niyetini şimdiden kuralım... değerli **Müslümanlar.**  O gün İslam **dünyasında, Bağdat'ta, Kabil'de, Pakistan'da, Mısır'da, Fas'ta**   ve her **yerde** gerçek **bayram** olacaktır, kuşkusuz.

**Rabbim** izin verirse.
