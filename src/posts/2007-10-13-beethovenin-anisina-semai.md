---
title: "Beethoven'in Anısına Semaî"
date: "2007-10-13"
categories: 
  - "dervish"
---

![](/uploads/image/beet(2).jpg)

  
**Beethoven’i**n anısına **yürük semai** besteledim çalar mısınız ?  
Bir **gece yarısı** evde düşünürken aklıma **9\. senfoni** geldi, koydum **CD’yi** kutusuna çaldım, dinledim. **Çok hoşuma** gitti, O gece rüyamda **Beethoven**’i gördüm, bir **kalabalıkta** tek başın **ut** çalıyordu, herkes onu **mest** olmuş dinliyordu, derken **Kont Walstein** geldi, üzerinde **gecelik entarisi** vardı, **Beethoven’**i dinledi, dinledi,  **sabaha** kadar.

**Beethoven** önce **ut'la** acemaşıran taksim yaptı, sonra **Acemaşıran Peşrevini** çaldı, arkadan **Dede Salih’in Uşşak saz semaisini** çaldı bitirdi. **Kont Walstein** ve odadakiler **Beethoven’i**, çılgınca alkışladılar... Ne kadar da **yakışıyordu** ut, **Beethoven’**in eline... Dikkat ettim **“Mısır**” utu’ydu.

Gün ağarırken **uyandım**, rüyanın etkisi **üzerimden** gitmiyordu, ne de güzel “**ut**” çalmıştı **Beethoven.** Batılı olduğu için **acemaşıran** makamını da iyi kıvırmıştı hani, **buna karşılık** ben de bir şeyler yapmalıydım, **uykulu gözlerle** masamın başına geçtim, **bir nota kağıdı** aldım ve büyük besteci, **Beethoven’i**n ruhunu da yanıma çağırarak onun anısına bir “**yürük semai**” besteledim. Fena olmadı, **vaktiniz olursa** bir ara meşgul oluverin.

Bana bu **ilhamı** veren haber şu :

"Mevlana'nın 800. doğum yılı anısına bir konser düzenleniyor. İzmir Devlet Senfoni Orkestrası'nın İzmir Kültürpark’ta vereceği konseri, dünyaca ünlü müzik ve dans ustaları da gösterileriyle şölene dönüştürecek. Etkinlik, 19 Ekim akşamı İzmir Kültürpark Tenis Kulübü’nde gerçekleşecek. Şef İbrahim Yazıcı yönetiminde İlyas Mirzayev'in Mevlana Flüt Konçertosu ile Sabri Tuluğ Tırpan'ın Mevlana simyacı senfonik şiirinin seslendirileceği gecede, dünyaca ünlü Türk flüt sanatçısı Şefika Kutluer, soprano Aysen Zülfikar, piyanoda Sabri Tuluğ Tırpan, neyde Türkiye'nin ilk kadın neyzeni Burcu Sönmez'in performansları eşliğinde, modernize edilmiş Mevlana dansları ile izleyenleri kendine hayran bırakan Ziya Azazi bir gösteri sunacak"

“**Modernize edilmiş Mevlânâ dansları...”** “**Sema”**nın yeni adını **beğendiniz mi** ? Ya “**performans**” ismi verilen “**ney taksimleri...?** ve **Flüt** konçertosu...

 Bu **haber**i verenlerin, bu işi **düzenleyenlerin,** bu etkinliği **pişirip kotarmaya** hazırlananların, ne **Tarihten** ne eski yeni **Mevlânâ kültüründen** ne yedi yüzyıl sürmüş “**Mevlevilik Geleneğinden**” ne de bu gün bazıları **hâlâ** ayakta duran ve **Macar ovalarından, Arabistan’ın** sıcak denizlerine kadar uzanan **İmparatorluk topraklarında** kurulan 105 **Mevlevihane**’den asla haberleri olmamış, bu **işlerden** hiç nasip almamış **insanlar.** Sanki **yeryüzüne** bir başka **gezengenden** gelmiş gibiler. Sanki bu i**şler** bunca **yüzyıl** hiç olmamış gibi...

**Mevleviler** yeryüzünde **hiç yaşamamış**, dört yüz yılda gelişmiş **Mevlevi müziği** şimdiye kadar ne **bestelenmiş**, ne **çalınmış,** ne **dinlenmiş**, ne de **uygulanmamış.** Sanki bu **devâsâ** konu bu yörenin **kültür tarihinde** bir kara delik...

**Globalizasyon**’un bu fevkâlade **acıklı** ve **düşündürücü** karma gösterisini **Bayramın** ikinci günü duydum. Keşke bu konuyu hiç **öğrenmeseydim.** Keşke bu konu hiç **gündeme** gelmeseydi. **Yaralandım**... Geçen ay mükemmel **biçimde** onarılarak **seksen yıllık uykusundan** uyanan ve **yüzlerce yıllık** yaşamının yeni bir **aşamasına** ulaşan “**Yenikapı Mevlevihanesi**” müjdesinden sonra **şu başımıza gelene bakın**...

**Dostlar** ! yelpaze çok açıldı. **Mevlânâ 800**. yılında dünyanın **her yerine** ulaştı. Bu netice **doğaldır.** Biz yadırgasak da artık bu **çeşitlenmeyi** önleyemeyiz. Bundan sonra **her dilde** her kültürde her **taşın** altında **Mevlânâ** var... Yakında yüzlerce **Mevlânâ** çıkacak, hiçbirinin **diğerinden** haberi olmayacak. Herkes ona kendi **kimliğinden** hareketle bir **başka kimlik** ekleyecek. Herkes onu **kendi dili ile** anacak... Kuşkusuz **diller birbirine karışacak** ama çare yok ki ?  Biz **Mevlevîler** bâri kendi dilimizi koruyabilsek... Çocuklarımıza anlatacağımız **hikayeleri** kendi dilimizde anlatsak.

İ**zmir’**deki konserin **haberinde** ayrıca **fâhiş** hâtalar var... Türkiye’nin ilk kadın neyzeni “**Burcu Sönmez**” değildir. **Münise** isimli bir kardeşimizdir, şimdi **soy adını** hatırlayamadım. **Münise** uzun yıllar önce **Ney**’in **Türkiye'deki** en yüce ustası **Niyazi Sayın**’a öğrenci olmuştu. **Niyazî Hoca’nın Üsküdar’da Doğancılardaki** evinde derse gelirdi. Bir gün **heyecandan** derste bayıldı. Ben de **o gün** oradaydım. **Munise** sonra **İngiltere**’ye yerleşerek orada kurulan **bir İngiliz Mevlevî** grubuna **ney dersleri** verdi. Otuz yılan **fazla oldu** görmedim. - **İngiliz oldu,** dediler.

1989 yılında **Mısır’**daydım, **Damanhur** denen bir kasabada sahnede **semazen** gibi dönenlere **rastladım,** hatta arkadaşlar onları **Mevlevî** bile zannettiler, geniş renkli **tennureleri** vardı, parmaklarına **zil takılıydı**, "**Zilli semazenler**" dönerken **tennurelerini** göğüs hızasına kadar kaldırıp **cambazhane** numaraları yaparlardı, sonradan bunların bir **folklor** grubu olduklarını **öğrendik**, tanıştık, hepsi de **kadınlı erkekli** yakışıklı, **alımlı**, çalımlı **çingene** gençleriydi... **Sevdim** onları... Sarıldım, **heyecanlandım**, Gösterilerini izledim, **tebri**k ettim. Elbette "**Mevlevî"** değillerdi ama **güzeldiler.**

**İzmir’**deki **konser** ve gösteride “**Ziya Aziza**” diye birinin **adı geçiyor**. Acaba onlardan mı ?

Efendiler, Mısırdan “**zilli semazen**” ithal edip **flütlü konçertolu Mevlânâ** anma toplantısı düzenleyen **cici beyler**... Ne kadar ayrı ve **anlamsız** diller **konuşan** insanlarsınız... Şu mubarek **ülkeyi** kimsenin kimseyi anlamadığı  “**Bâbil kulesine**” çevirdiniz. Yakında tüm şehirlerimiz “**Sodom Gomore**” olacak. **Rabbim** şu yeryüzünü **ikiye ayırsa** da siz uzaya doğru **yola devam etseniz**. Biz **rahat** etsek...
