---
title: "İstanbul'lu reis gelmedi"
date: "2007-02-05"
categories: 
  - Günün Çilesi
---

**Beyoğlu Belediyesi** parasız dağıtılan bir dergi çıkarıyor. Benimler **röportaj** yaptılar, kesip biçip **kuşa** benzetip öyle yayınladılar. "**Yüreksiz"**dostlar İşlerine gelmeyen yerleri çıkarmışlar, en çok yazının sonundaki "**İstanbul'a hiç İstanbul'lu belediye reisi gelmedi ki..."** cümlesine takılmış olacaklar. ben **röportajın** tamamını yayınlıyorum. **Buyurun okuyun**, iyi gelir.

**Soru**:Eski **İstanbul** ve **Beyoğlu** dendiğinde özellikle hatırladığınız ne var?

**Cevap**: Eski İstanbul Halic'le **Marmara** denizi arasındaki yarımadadır. Burası **Bizans** zamanı **ortodoks,** karşısı galata **katolikti**. Latin de derler. Bu  alan  bir **İtalyan Ceneviz kontuvarıydı.** Eski **İstanbul** ile **Galata** arasındaki sosyal ayırım **Osmanlı** yüzyıllarında da devam etmiş **Galata** daha sonra "**Pera"** sırtlarınnda doğru geliştiğinde bölgenin **Latin karateri** bozulmamıştır. Eski **İstanbul**'da **Bizans**'ı yenen **İslam kültürü** özellikle on sekiz ve on dokuzuncu yüzyıllarda **Galata**'da gelişen **Batı kültür ve yaşam biçimini** alt edememiştir. Burada **Osmanlı** eserinin sayısı fazla değildir. **Taksim suyu** tesisleri, **Ağa camii, Piyale Paşa Camii,  Galata Mevlevîhânesi** başlıca **Osmanlı** eserleridir. **Galata Mevlevihanesi'** ne  **Galata** kulesinden dolayı "**Kulekapı Mevlevîhânesi**" de derler.

**Soru:** Bize biraz **Beyoğlu**'ndaki günlerinizden bahseder misiniz?

**Cevap**: Ben **Beyoğlu**'na 1949 yılı ağustos ayında **bir gece** geldim. **Onbir** yaşındaydım.O gece" **Sosisli sandoviç**"le tanıştım. Ağabeyim bana **hardallı sosisli** sandoviç yedirdi. Bir de yan sokaklardan birinde "**Sam   Amca**" diye bir yer vardı, kapısında **kocaman şapkası** ile Amerikanın sembolü "  **Sam Amca**" nın posteri asılı duruyordu. **Oyun makinaları** vardı orada... Para atıp **sigara**, hediye falan alıyorsunuz. O gece **ağabeyim** makinaya epeyi **"on kuruş**" attı hiçbir şey tutturamadı.Çok üzüldü. **Gururu** kırıldı.

**Soru:** O zamanlar   **Müzik ve cemiyet** hayatı nasıldı? **Dostlarınızla** nerelere giderdiniz?

**Cevap:** Para varsa **Pasajda** bira içerdik, **mayonezi** de o sırada tanımıştım. Şimdi **Nevizade** denen yerde **Lefter'**in meyhanesi vardı orada da hâlâ **laterna** çalan bir yaşlı **rum** çalışırdı. **Laternayı** çevirirken öyle **edâlı ve sallı**   hareket ederdi ki, **müzik** dinlemekten çok   herkes onu seyrederdi. **Kıvamını** buldu mu, bırakmazdı **laternanın** kolunu...**Ağa Camiinin** arkasındaki "**Hüsnü Tabiat** "lokantasında çorba **kırk** kuruş, pilav **kırk** kuruş, on kuruş **ekmek**, on kuruş su **bir liraya** doyardık.   **Cumartesi** günü okuldan çıkınca   **Taksime** doğru giderken sağda ilk **Atlas sineması** vardı.  O yıllarda sinemalarda    **filmden** önce **Jurnal** adıyla **"haftanın haberleri**" gösterilirdi. Evlerde **TV** olmadığına herkes **dünyada olanları** o haberlerden öğrenirdi. Bir de **"amor"** gözlükleri reklamı...Ben o **haberlere** pek meraklıydım.

Lisenin son yıllarında **Galatasaray Eczanesi** sahibi **,**Hattat **Macit** beyin birkaç yazısını sarı kağıtlara bastırmış dükkanın arkasında **gizli gizli** satıyordu. Gidip alırdık. Pastacı geçen yıl **vefat** etti, toprağı bol olsun,ondan da **"uludağ"** veya "**profitrol"** yerdik. Devrimden kaçan **Beyaz Rus Luka** profitorlü **Beyoğlu**'na getiren adamdır. Ben ellinci yıl dolduğunda **"artık para vermeyeceğim"** dedim, razı olduydu.   **Luka**'nın yanında tiyatrocu **Behzat Butak'ın** pastahanesi vardı, ama o yaşamadı. **Behzat bey'in**   haberi olmadan   **Luka**'nın ustası **kel Osman** duvarı delip   kazanına zehir atmış. Hastahaneye kaldırılanlar olmuş. Gazeteler günlerce yazdı. **Kel Osman** yıllar sonra **Üsküdar'd**a pastacı dükkanı açtığında bu **sırrı** bana söylediydi.

**Soru:** Beyoğlu'nun **yeni yüzünü** nasıl değerlendiriyorsunuz? Değişimden **memnun** musunuz?

**Cevap**: Eski kararmış binaları yavaş yavaş onarıyorlar ama hâlâ **içi boş çok bina var**. Orta yerdeki "**eski serkl d'oryan**" binasının nasıl olup da **bu zamana** kadar boş durduğuna ve **yıkılmaya** mahkum olduğuna aklım ermiyor. Bu binada vaktiyle **"Büyük klüp**" diye **mason kulübü** vardı. Bir gün kapıyı **aralık** bulup içeri girdim. **Kulübün kütüphanesinden** kalma inanılmaz değerde **antika kitaplar** yerlerdeydi. Sonra o **kitapları** ben, aşağıdaki bir **ayakkabıcının** vitrininde **dekorasyon** olarak gördüm.

**Soru**: Peki bugün **Beyoğlu** görmek istediğiniz gibi mi?

**Cevap**: Hayır,

**Soru:** Sizce değişen neler var?

**Cevap:** Hiçbirşey...tabii **mutasyonla** doğal gelişme...

**Soru:** Mesela **Balıkpazarı**'nın yeni halinden memnun musunuz?

**Cevap**: Görmedim. Ama **memnun olacağımı** sanmıyorum. Orayı ve tüm **İstanbul'u** onaranlar **İstanbul'lu** değiller ki. Bu şehre şimdiye kadar hiç **İstanbul'**lu belediye reisi gelmedi... **İnşallah** bir gün gelir. **Yunus** diyor ki:

                                         **Nâgehan  ol şâra vardım ol şârı yapılır gördüm**

                                         **Ben dahi yapılayazdım taş ü toprak arasında....**

"Şâr" şehir demek, **Rabbim,** bir şehri onarırken, **ruhu** taş, toprak ve **harcın** içine karışacak **yürekli** yöneticiler bizlere **nasip** etsin.   Teşekkür ederim.
