---
title: "Amerika’dan uzak durun"
date: "2011-05-06"
categories: 
  - Günün Çilesi
---

[![am1.jpg](/uploads/2011/05/am1.jpg)](/uploads/2011/05/am1.jpg "am1.jpg")

Herkes kendini kontrol etmelidir. Herkes geçmişini yeni baştan gözden geçirmelidir. Yeryüzünde yaşayan her millet ve her fert yaşamış olduğu mazisine esaslı bir göz atmalıdır. Eskiden Amerikaya karşı bir suç işleyip işlemediğine iyice kanaat getirmelidir. Amerikan vatandaşı olmanın gerektirdiği hukuki şartlara aykırı hareket edip etmemiş olduğumuz konusunda tam bir bilince varmamız gerekmektedir.

Zira artık hepimiz Amerikan vatandaşıyız. Amerikalı’yız. Bu ülkenin kanunlarına tabiiyiz. Bu ülkenin uygarlığına, ahlaki değerlerine ve yaşam biçimine sadakatla bağlanmış durumdayız. Yüzlerce yıldan bu yana gelse dahi kendi kültür ve ahlakımızı bir kenara bırakmak ve yaşamımıza yeni dahil olan Amerikan nızamına uymak zorundayız. Bir an gaflete kapılıp Amerikan kanunlarına aykırı bir iş yaptığımızda gecenin karanlığında görünmez ve sesi duyulmaz bir helikopter bahçemize, evimizin damına inebilir ve içinden çıkacak korkunç ölüm makinaları bizimle konuşmadan, suçumuz nedir ? bildirmeden bizi. kurşun yağmuruna tutabilir.

Neden ölmek zorunda olduğumuzu dahi bilmeden rahmetli olabiliriz. Artık kimse Amerika kanunlarının dışında  değildir. Amerika’nın tam kontrolu altındayız. Amerika her an bizi yargısız infaz edebilir. Suçumuzu bildirmeye gerek dahi duymadan kendi uygarlığına fazla gelen vücudumuzu ortadan kaldırabilir. Bunu yakında otomatiğe bağlayacak ve kelek yaptığımız anda kodları önceden ayarlı gizli bir silahla bizi vurup yok edecektir.

[![sartre.jpg](/uploads/2011/05/sartre.jpg)](/uploads/2011/05/sartre.jpg "sartre.jpg")Bütün bunlar vaktiyle Fransız düşünürü Jean Paul Sartre’ın ağzından 1953 yılına şöyle ifade edilmişti: “Amerika kudurmuştur.. uzak durun sizi de ısıracak.”  Yarım yüzyıl sonra olayların geldiği nokta, Sartre’ı inanılmaz biçimde haklı çıkarmaktadır. Amerika şu anda istediği her askeri operasyonu, adî sokak suçu gibi dünyanın her yöresinde rahatça yapmak durumundadır. Hiçbir ülkeden izin almadan o ülkenin topraklarında her türlü asayiş hareketine girişebilir. O ülkenin devletine, askerine polisine haber vermeden işini bitirir geri döner..O ülkenin kolluk kuvvetlerine de ortalığı temizlemek düşer.

[![ob.jpg](/uploads/2011/05/ob.jpg)](/uploads/2011/05/ob.jpg "ob.jpg")İki gündür kütüphaneme daldım, Amerikan kanunlarını ezberlemeye başladım. ne olur ne olmaz diyerek Amerika tarihine saldırdım. Amerika’da nasıl “iyi vatandaş” olunur ? öğrenmeye and içtim. Şu darı dünyada yaşam mücadelesini güçlükle fakat şerefle sürdürürken hoşa gitmediğim anda, Washington’da kurulu bir kriz masasından gelecek denizaşırı elektronik bir emirle serçe kuşu gibi avlanma korkusu tüm benliğimi sardı.

Amerika dünya ile savaşa tutuşmuştur. Amerikaya göre şu anda dünyada yaşayan herkes suçludur. İkinci dünya savaşında  İngiltere Almanya ile kapıştığında zamanın İngiliz başbakanı Winston Churchill “Almanya’da doğan her çocuk suçludur, ölmelidir ” demişti. Şimdi bu söz Amerikan yöneticilerinin ağzında. “Dünyada doğmuş her insan suçludur…” şekline girmişe benziyor.

[![iha.jpg](/uploads/2011/05/iha.jpg)](/uploads/2011/05/iha.jpg "iha.jpg") Şili ayrı bir devlet  iken desteklediği askeri bir darbeyle, seçilmiş bir halk lideri olan müteveffa Salvador Aliende’yi solcu diye evinin kapısı önünde öldüren; Afganistan ayrı bir devletken “ikiz kulelerimi” yıktı diyerek gaz döküp yakan; Irak ayrı bir devlet iken “nukleer silahı var” diyerek  devlet başkanı Saddam Hüseyin’i fare deliğinde yakalayıp telef eden, Bir terörist Ömer'i  kovalarken Somali’yi baştan sona B52’lerle cehenneme çeviren Amerika, artık her an her şeyi yapacak kudrettedir. şimdi sırada  vaktiyle eski başkan Bush’un “şer ekseni” diye hazırladığı liste var.
