---
title: "Devlet Mevlevilerle barıştı"
date: "2009-02-02"
categories: 
  - "dervish"
---

![](/uploads/image/ata.jpg)

Önemli bir gün yaşandı. **Cumhuriyet** idaresi ile 1925 tarihinden bu yana arası açık olan **Mevleviler,** 84 yıl süren küskünlükten sonra, geçtiğimiz 31 ocak 2009 Cumartesi günü barıştılar. **Yeni Türk devleti**, 700 yıllık **Mevlevi kültürü** ile yeniden **nikah tazeledi**.

**Kutlu** olsun… Hayırlı olsun. **Allah** diğer küskünlere nasib etsin. Bu tarihi günde **Cenabı Mevlana’**nın kanını, gen’ini, DNA’sını 700 yıldır taşıyan **Çelebi sülalesinin** son evlatları; **Mevlevi,** kültürünün 400 yıllık  **dede ocağı**, İstanbul’da, sur dışında **Yenikapı Mevlevihanesi’** nin 150 yıllık ailesinden son **postnişini’**nin torunu ve **ömürlerini** bu yolda harcamış, **Mevlevi kültürünün** gelecek nesillere aktarılmasında en **değerli**  hizmetleri ifa etmiş kişiler, iki taraflı uzun bir **masada** karşı karşıya oturdular. Ortalarında **Devlet…** Bir **bakan,** müdürler  ve **üst düzey** yetkilileri…

Devletin sağ tarafında **Mevlevi** aileler, sol tarafında **Mevlevi canları** yerlerini aldılar. Toplantı, onarımı sona eren **Yenikapı Mevlevihanesi’**nin ne şekilde kullanılacağına dairdi. Bu **onarımı** büyük bir başarı ile sona erdiren **TC Vakıflar Genel Müdürlüğü**, bu müdürlüğün bağlı olduğu **Devlet Bakanlığı**, 11 aralık 1925 ve 677 sayılı kanunun kabulünden bu yana **varlığını** resmen kabul etmediği **Mevlevi toplumuna**, yeni tamir edilen **tekkelerinin** nasıl kullanılacağını soruyordu. Böylece **şanlı devletimiz**, bu **gönlü kırık** topluluğa yeniden bir var olma **hakkı** tanıyor, manen **hukukunu** tasdik ediyor, **Devlet** ve **Camia** arasındaki **soğukluğu** sona erdirmiş oluyor ve tarihsel **barışma,** o gün orada gerçekleşiyordu.

Cevabın ilki her zamanki gibi yine bir **resmi** kuruluştan gelmişti. Birkaç yıl önce yaşama giren “**Uluslar arası Mevlana Kültür ve San’at**” vakfının yöneticileri, **önerilerini** dile getirdiler. Gerek **toplantının** içinde gerçekleştiği **Yenikapı Mevlevihanesini**, gerekse ülkenin çeşitli yerlerinde onarımı tamamlanan veya tamamlanmakta olan **Mevlevihanelerin,** ciddi bir kuruluşla **tek elden** yönetilmesi ve konuya **bilimsel nitelik** kazandırılması başlıca düşünceleriydi.

Daha sonra **toplantıya** katılan elliye yakın kişi sıra ile **söz alarak**  kendi görüşleri ve tekliflerini dile getirdiler. O sırada **yetkililer** devamlı not alıyor ve öne sürülen görüşleri **saptamaya** çalışıyorlardı. Bu çalışmanın sonunda ortaya çıkan ve **gruplandırılan** önerilerin ışığında, **Mevlevihane**’nin gelecekteki **işlevi** belirecek ve kuruluş **çağdaş** bir görünüme kavuşturularak yeniden **Türk insanının** kültür hayatındaki vazgeçilmez **yerini** alacaktı.

**Türkiye**’de son yüz yılda sislenen **Mevlevi kültürünün** yeniden filizlenmesinin **iki otuz yılı** yaşanmıştır. Bu dönemin öncesi 1935 yılından başlayan **mirasın tesbiti**, tanıtılması ve dünyaya **sunulması** dönemidir. İkinci **otuz yıl** ise **ulusal** alanda ve eski **Osmanlı İmparatorluğu** sınırları içinde yıkılan, **yanan**, harab olan ve **ortadan silinen** **Mevlevihanelerin** yeniden tamir edilerek **ayağa kaldırıldığı** dönemdir. Bu dönem **devam** etmektedir. Bundan sonra yaşanacak dönemin, bu **Mevlevihanelere** işlerlik kazandırılma dönemi olacağı ve buralarda kökü **Mevlana’**ya, dolayısıyle **yüzlerce yıl** öncesine dayanan çağdaş bir **Mevlevi kültürünün**  hayat bulacağı  **kaçınılmaz** gibi görünmektedir.

Mevlevilik öyle bir **insanlık birikimidir** ki, bunun üzerinde hiçbir **yabancı madde** yer tutamaz . Bunun üzerine düşen her **kötülük,** gürül gürül yanan bir **sobanın** üzerine düşmüş kar tanesi gibi anında **buharlaşarak** yok olur. **Korkulacak** bir şey yok… Ne **oteldeki** sema, ne de **halıcı** dükkanında müşterilere sema eden **çakma semazenler** kimseyi **tedirgin** etmesin. Onlar hazreti **Mevlana’**dan bize ulaşan ve “**neyi yapmamız gerektiğini**” bizlere anlatan **manevi** işaretlerdir. Onların **görevleri** budur. Bir **kahvehanede** veya halıcı dükkanıında **sema** edilmemesi gerektiğini onlar olmasa, biz **nereden** öğrenecektik ? Bilginin ve **feyz**’in en koyusu, **çilesi** çekilerek kazanılan **bilgi** değil mi ? Biz onları **duyduk**, gördük, içimiz yandı ve işi **derinlemesine** öğrendik. Çoluk **çocuk** bile, herkes dahil öğrendi, daha unutmayız.

**Türkiye Cumhuriyeti Devlet bakanlığı** ve bu bakanlığın uhdesindeki **TC Vakıflar Genel Müdürlüğü** yetkililerine sevgi ve **saygılarımı** sunarım, onlar **seksen yıllık son Türk devletinin**, yedi yüz yıllık **Mevlevilere** uzanan dost elidir. Bu mutlu sonucun başlangıcını **yabancı dostlarımıza** borçluyuz. Onlar ellili yılların başında  **Mevlevileri** devletimize işaret ederek **“bunları unutmayın**…” diyen ilk kişiler oldular. **Devlet** kabul etti. Bu kabul **otuz yıl sürdü**. Sonra ikinci otuz yılda  **Devlet** tekkelerimizi tamir etti, şimdi sıra **yıkık gönüllere** geldi. Bundan sonra hayırlısıyla gönüllerimizi **tamir edecek**. Sağ olsun.

31 ocak 2009 **Türkiye Mevlevilerinin** devletleri ile barıştığı gündür. Bu bir  **“ihya”** günüdür. Öylece **tarihe** **geçse** yeridir.  Kutlu olsun bu **“ihya**” günü. Yıllarca **unutulmasın.** Kutlu olsun bu mutlu  “**Ateşkes Andlaşması**…”

Darısı yeryüzünde, birbiri ile **anlaşamayan** diğer **devlet** ve halkların başına.
