---
title: "Öd Ağacı Kokusu"
date: "2003-04-11"
categories: 
  - "kargadan-haberler"
---

Bin dokuzyüz elli üç senesinde Galatasaray Lisesinin 7d sınıfında okuyan bir alay kaçık, tam yarım asırdır birkaç ayda bir toplanıyorlar... Aralarında rahmetli olanlar olmuş... Olsun (!) aldırmıyorlar... Yollarına israrla devam ediyorlar... Yaşama karşı kahramanca direnip meydan muharebesi veriyorlar... Bunlar Balta limanında “profesörler evine” balta olmuşlar... Son toplantılar hep orada yapılıyor...Ben de geçen gün haber alırım diye oraya doğru uçtum... Dördüncü Levent'in üzerinden geçerken aşağıda Baltalimanı kuyruğu bekleyen bizim ustayı farkettim. Usta ilginç adamdır, çenesi hiç durmaz,hele ilk defa bir yere gidiyorsa oranın insanlarıyla konuşur durur... Çaktırmadan yakınlardaki bir akasya ağacına konup Usta'yı dinlemeye başladım. Usta önü sıra bekleyen mavi kotlu, kısa boylu,orta yaşlı bir adamla konuşuyordu. Konuşmanın baş tarafını kaçırmıştım. Usta her zamanki gibi sert ve heyecanlıydı, birden adama – Sen faşist misin ? dedi. Adam güldü... İkisi de gülüştüler... Araba geldi, bindiler... İtiş kakış sırasında birkaç kelime daha duyabildim. Adam Usta'ya – Ben devlete vergi ve asker veriyorum o altımdan arsayı çekip satıyor... diyordu. Araba Levent'in akşam yedi buçuk trafiğinde zar zor ilerliyordu... O gidiyordu, ben de üstünde...Gak...Gak...Gak. Armutlu diye bir yere geldik... Sonra Küçük Armutlu dedikleri bir yere vardık... Çok kişi indi. Havada bir ağırlık var... İçimde bir sıkıntı... Anlayamadım... Küçük bir boyacı çocuk, koltuğunda boya sandığı, başını kapıdan uzattı... –Aşağı kadar geleyim mi ağabey ? – Gel bakalım... Çocuk bindi...Para almadılar.Araba bir yokuştan aşağı indi – Geldik... dediler.Burası son durak...Balta limanı... İndim. Hava oldukça kararmıştı, ama deniz kenarında olduğumuzu anladım... Usta, kerteriz alıp profesörler evini buldu... Galatasaraylıların arasına karıştı... Ben de onu terkettim. Yeniden geri dönüp o “Küçük Armutlu” denen yerin üzerinde bir hayli turladım durdum...Oranın kargalarının aradım... Gak Gak Gak... hiçbiri yok. Ama buraya gene geleceğim... Havada öd ağacı kokusu var... acaba neden ? öğrenmeliyim.
