---
title: "İrtica Vatikan'ı Sardı"
date: "2006-09-16"
categories: 
  - Destur
---

![paleologos.jpg](/uploads/2006/09/paleologos.jpg)

  

İrtica Vatikan'ı sardı. **Vatikan mürteci oldu**. Gericilik Vatikan'a ulaştı. Vatikan gericilikte **gün sayıyor.** Türkiye'nin gericileri gibi yıkacağı bir **cumhuriyeti** olmadığı için, bir devlet olan **Vatikan**'ın gericileri zaten geri kalmış **Cumhuriyetlerini** yeni gericilikle daha da sağlamlaştırdılar.

Vatikan 1000 yıl önceki **"Haçlı seferleri"** dönemine geri döndü. O zaman yaşamış bir **Bizans İmparatorunun Hz. Muhammed** hakkında söylediklerini yineleyerek çağdaş bir **gericilik örneği** sundu. Papa Bilmem kaçıncı **Benediktüs** modern bir gerici oldu. O artık anlı şanlı, süslü  elbiseli, altınlı sırmalı, sarı kırmızı, yeşil urbalı, **çapraz** gerdanlıklı muhteşem bir **"gericidir"**

Yürürken yandan yandan gidiyor, etrafı **selamlarken** müminlere müstehzi, **alaycı** gülücükler atıyor. Boş olduğu zamanlarda _ellerini_   karnının üzerinde kilitiyor. Yüz   binlerce   insana karşı konuşurken sanki **Vatikan**'daki odasındaymış gibi sakin ve kendinden emin **tavırlar** sergiliyor... Önceki **Papa**'dan kalma, dört yanı kurşun geçirmez camlı **"Papamobil"** isimli arabasında sokaklardan geçerken, bu da yeni çıktı; karşısında iki **kardinal** oturuyor. Ne olur ne olmaz, kalın camları delip **yüzer kulübesine** uzanacak, **Ağca**'nınkine benzer   bir kurşun, daha önce **kardinallere** uğrayıp soğusun diye... Deneyimli **Papa'**nın şimdi   papazlardan **canlı kalkanları** var...

Bu Papa çok sevilecek... **İyi bir Papa olacak...** Hırıstiyan dünyası yüzyıllardan beri unutup söylemediği şeyleri bu **Papa'**nın ağzından tekrarlayacak.... Eski lafları yeniden ısıtıp gündeme sokacak.

**George Bush'un** çakır keyif bir anda ağzından kaçırdığı **"Haçlı"** sözcüğüne uygun bir zamana   fiilen ve yeniden **geri döndüğümüz** için, **"Barış gücü**" adı altında Batı'nın Doğu'daki köprü başı **Lübnan'**a her gün **Fransız** tankları çıktığı için,   **Papa** da sözleriyle bu yeni zamanı **taçlandıracak**.. Şimdi Hırıstiyanlar uzun yüzyıllardan kalma **"kin anılarını"** tazeleyerek, yeni zamanları kendi imanlarınca   **yorumlayıp** doğrulama gayretine düşecekler. Bu gayret zamanın **modası** olacak.Eski sözleri her gün arayarak, tarihin **çöplüğünü** durmaksızın karıştıracaklar. Unutulmuş **kötülükleri** tekrar gün ışığına çıkarmanın dayanılmaz **ihtirasını**   yaşayacaklar.  

Yaşadığımız Dünya'da her olay arkasında **bir başka** olayı gizliyor. Her atılan **taş** sonradan atılacak daha büyük **taşların** yolunu açıyor... Acaba **Papa'**nın bu yaramazlığı neyi saklıyor ? Bunun **arkasında ne var** ? Acaba **Amerika**'nın olası **Suriye** ve **İran** saldırısı mı ? **Papa** da mı gündem hırsızlığına başladı ?

İrtica **Vatikan'ı** sardı. Vatikan'ın başı Müslümanlara çatmak için **Bizans imparatoru II. Mihal Paleologos**'a başvurdu. Altı yüz yıl önce yaşamış bu **İmparator**'un çağında **"Haçlı seferleri"** son dönemini yaşıyordu. Dünya **Hırıstiyan** ve **Müslüman** olarak ikiye ayrılmıştı. Ve **Paleologos** kendini **Hırıstiyanların** başı olarak görüyordu. Karşı kampın **kumandanı** elbette savaştığı kampın **kumandanına** hakaret edecekti... Şimdi **Papa**'nın yaptığı gibi... Böylece **Papa** da bin yıllık **kanlı bir savaşın** son karşı kumandanı oldu. **Tebrikler.**

Papa bu işi **neden** yaptı ? **Vatikan** yönetimi "**Dinler diyaloğuna hizmet**" diyor... Belki amaç saygındır ama seçilen **kelimeler** yanlış. Bilerek mi bilmeden mi ? Türkçede bir atasözü var   destur "Havlamasını bilmeyen **köpek** sürüye **kurt** getirir" derler... Darılmasınlar. Atasözleri en ağır konuları "**zipleyerek**" sunarlar**..."lâ teşbih ve lâ temsil** denmiştir: Benzetmede yamukluk olmaz"... **Hatlar** karışmadıkça kimseye zarar gelmez...

Siz bu **atasözünden** rahatsız olduysanız o zaman ben de **hatları karıştıran** Papa gibi özür diler işin **içinden** çıkarım.  

Herşeyin **doğrusunu** bilen **Rabbim** Celle Celâlühü **Papa** hazretlerini bir an önce "**gericilikten"** kurtarsın.
