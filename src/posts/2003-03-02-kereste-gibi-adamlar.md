---
title: "Kereste Gibi Adamlar"
date: "2003-03-02"
categories: 
  - Kargadan Haberler
---

Geçen cumartesi günü Adapazarında Irak'la ilgili toplantı var dediler. Gittim. Bir düğün salonunun kırık pencerelerinden birinin pervazına kondum. Aşağıda 150 kadar genç dizilmiş konuşmacıları bekliyorlardı. Konuşmacılar geldiler. Bir tarih hocası bir de eski bir iç işleri bakanı. Adı Meral Akşener. Konuşmalar başladı... Merakla uzandım... Dikkatle dinledim. Aradan bir saat geçti daha Irak konusuna gelemediler. Hatıralar anlatıyorlar, geçmiş işleri dile getiriyorlardı. Konu kaydırak gibi oradan oraya sıçrıyor, taş bir türlü gediğine girmiyordu... Bazen söz uzuyor, dinleyenler sıkılıyor o zaman tarih hocası bir şiir patlatıyordu. Meral hanım bakanlık döneminde başına gelenleri anlatırken birden ben –hiçbir şeyden kokmam diye bağırdı. Üç tane kereste gibi adam gelmiş kendisini tehdid etmişler... Birileri onu evlendirmek istemiş...orasını anlayamadım...Kırık camdan uzandım, duyamadım. Aradan dört buçuk saat geçti Irak konusuna yine gelemediler...Ben sıkıldım... Uçup gittim...
